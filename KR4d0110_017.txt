# -*- mode: mandoku-view; -*-
#+TITLE: 姑溪居士前集
#+DATE: 2015-08-24 23:54:49.346797
#+PROPERTY: ID KR4d0110
#+PROPERTY: BASEEDITION WYG    
#+PROPERTY: JUAN 前集卷十七
<pb:KR4d0110_WYG_017-1a>¶
欽定四庫全書¶
　姑溪居士前集巻十七¶
　　　　　　　　　　　　宋　李之儀　撰¶
　　雜書¶
　　　莊居阻雨鄰人以紙求書因而信筆¶
近日詔求遺書乃太平甚盛之舉本朝書最不備臣庶¶
之家亦多茍簡不以為事自昔隋兼南北兩朝經籍時¶
富其所藏之地號嘉則殿其卷至三十七萬大業之亂¶
<pb:KR4d0110_WYG_017-1b>¶
存者無㡬武徳初纔有八萬巻又平王世充得嘉則舊¶
書八千巻自黄河水運入京師至砥柱舟覆而亡開元¶
中置使置院專治其事然著於錄者又減武徳三分之¶
一通一時學者自為之書僅補其闕以甲乙丙丁分經¶
史子集為四庫安祿山之亂尺簡不存元載當國請以¶
千錢購一巻分遣使徧天下搜索稍稍全復遂增四庫¶
為十二庫一日為四庫矣文宗尤所留意而十二庫方¶
充滿復經廣明播遷迄于天復遷都乃蕩然無遺又更¶
<pb:KR4d0110_WYG_017-2a>¶
五代之亂臣庶之家救死不暇豈復以此自表見故本¶
朝書籍逮今未振宋綬李淑二家號藏書亦不過一二¶
萬巻而已綬家又為火所盡其孫景年方輾轉圖足未¶
㡬輒死豈其數耶抑有所待也¶
　　　又¶
由拳紙工所用法乃澄心之緒餘也但其料或雜而吳¶
人多參以竹筋故色下而韻微劣其如瑩滑受墨耐舒¶
巻適人意處非一種今夏未渉秋多暴雨潮水大圩田¶
<pb:KR4d0110_WYG_017-2b>¶
之水不能洩吾之野舍浸及外限户内著屐乃可行會¶
莊夫以收成告既來復值雨寸步不能施終日臨几案¶
忽忽無况雲破山出時時若相慰藉者邂逅鄰人出此¶
紙見邀作字既與素意相投凡數十畨不覺冩遍安得¶
能文詞者相與周旋既為太息而又字畫不工似是此¶
紙厄會所招也¶
　　　又¶
東坡毎屬詞研墨㡬如糊方染筆又握筆近下而行之¶
<pb:KR4d0110_WYG_017-3a>¶
遲然未嘗停輟渙渙如流水逡巡盈紙或思未盡有續¶
至十餘紙不已議者或以其喜濃墨行筆遲為同異盖¶
不知諦思乃在其間也楊文公與人對奕飲酒次人或¶
以文為請即以方角小紙蠅頭細字運筆如飛而與飲¶
奕不相妨其詞又皆實以前世事對偶精宻引據審確¶
所命意燦然如掌握中而利害明白不容有所增損二¶
公皆一時異人固未易優劣要之東坡之濃與遲出於¶
習熟而文公之小紙細字亦非有所必也故知熟則生¶
<pb:KR4d0110_WYG_017-3b>¶
之生則熟之貴乎無所滯閲爾至其飲奕相參而各能¶
辦則東坡不善飲奕一小杯則竟醉睡或鼾亦未嘗放¶
筆既覺讀其所屬詞有應東而西者必曰錯也但更易¶
數字因其西而終之初不辨其當如是也¶
　　　書趙鳳事¶
劉知㡬吳兢撰武后實錄書張昜之昌宗誣魏元忠子¶
齋私謁廬陵王事嘗邀張説為證而説已許諾賴宋璟¶
力止之説得冒以為忠後説當國讀之而内自屈嘗語¶
<pb:KR4d0110_WYG_017-4a>¶
兢曰劉子元敘此事太不假借兢曰子元已死不可受¶
誣于地下此事實兢所書其藁故在説後屢祈刋削而¶
兢終不許世皆以為今日之董狐也至趙鳳為莊宗實¶
錄乃将何挺論劉昫疏不載昫既相遂引鳳共政事去¶
古浸逺所謂董狐者果何人哉¶
　　　書牛李事¶
長慶初錢徽典貢舉李宗閔以所親託之李徳裕李紳¶
元稹在翰林宻啓其事宗閔坐貶嫌隙自此遂結至太¶
<pb:KR4d0110_WYG_017-4b>¶
和中宗閔為宰相會徳裕召為兵部侍郎宗閔協牛僧¶
孺併力擠之并罷裴度政事而僧孺尤力朋黨至不可¶
破侵尋四十餘年縉紳之禍不能解乃有牛李之號武¶
宗立專任徳裕而為一時名相唐祚㡬至中興力去朋¶
黨卒為白敏中令狐綯所中傷豈無心始可立事而有¶
心則訖不能濟使徳裕不以前日為念而一心所事唐¶
祚固未艾也¶
　　　書楊綰事¶
<pb:KR4d0110_WYG_017-5a>¶
楊綰少孤貧獨處一室左右圖史凝塵滿席泊如也雅¶
不好名有所論着未嘗示人後為相時郭子儀再造唐¶
室勳徳方盛特為之裁損騎從以避其髙名清節名者¶
寔之賓也招之不來麾之不去豈在汲汲自炫鬻以沽¶
之耶内不足者急于人知詎不諒哉是等人也尚何足¶
云聊以知有其實而名自至有之已非是况無而自為¶
有者乎¶
　　　書劉元平事¶
<pb:KR4d0110_WYG_017-5b>¶
唐霍王元軌太宗子與處士劉元平為布衣交或問王¶
所長于元平荅曰無長問者不解元平曰人有所短乃¶
見其長君王無所不偹吾何以稱之人不見其長則為¶
全人矣葢其質既美則動容周旋莫不如是譬之嘉木¶
本立則枝條根節大小短長皆中規矩繩墨見者一一¶
知其為可用也又何擇焉¶
　　　書桞材筆¶
元祐中錢塘倪本敦復通守當塗一日扺書相問勞藉¶
<pb:KR4d0110_WYG_017-6a>¶
以十筆其籖云何東栁材予時方學書得筆試之頗相¶
入是後訪栁不可得而念亦不少輟異時予得罪流是¶
邦既到首幸自償所念而材乃歴陽人死已久矣為之¶
悵然久之過少廣書室得栁東所藝宛轉抑揚二十年¶
之負怳然見慰問之葢材族人于是知典型淵源不無¶
所自來也但予老矣字畫日退良有愧于疇昔臨紙一¶
歎¶
　　　又試筆¶
<pb:KR4d0110_WYG_017-6b>¶
手和筆調作字乃佳迫促取能未見其可前人任為一¶
事盖藏終身踐蹈悲歎窮通未始不在也退之序髙閒¶
謂僚之於丸秋之於奕詎不諒哉雖曰一枝要須如是¶
方盡僕知而不能行故白首如逆風駕船進寸退尺不¶
圖誤有見索毎臨紙必為見奪况手未和筆未調又迫¶
促勉强耶似是此紙逢厄會定將覆醬瓿矣可勝感歎¶
　　　書陳格石刻¶
予少時客廬山見諸刻石字皆有精神退而求其真蹟¶
<pb:KR4d0110_WYG_017-7a>¶
率不迨也乃知模勒之妙有以假借致然是後每作字¶
必歎息不得其人相與表發比過金陵所見如廬山時¶
至其畫筆則又過之迨詰其所自盖南康人陳姓名格¶
從事於此十二世矣予固知他人必不能至是又以信¶
予平日一見為不可易也凡技之善如庖丁解牛輪人¶
斲輪直以神遇而不以力會然後為得况十二世傳習¶
之久耶彼徼幸于一旦之遇者雖資藉輾轉豈得不自¶
愧哉¶
<pb:KR4d0110_WYG_017-7b>¶
　　　戲楊元發¶
楚令尹子西將死家老請立子玉為之後子玉直視則¶
則于是遂定昭奚恤過宋有饋彘肩者昭奚恤阿阿以¶
謝爾後阿阿則則更為歎息聲嘗究其所自乃得于此¶
元發偶有系蒼黄失據屢詰之輒阿阿則則予固知元¶
發非二人者不知其聲從何而致請知者注出¶
　　　偶書¶
俊傑亷悍雅健雄深葢嘗見其人矣既獨立于千仞之¶
<pb:KR4d0110_WYG_017-8a>¶
上則下視萬物如在掌握間足一跌遂致于訖死不復¶
振故曰知所愛則知所養也不有其養則無異自卧于¶
地以望百尺樓上其免于物役固難矣所謂俊傑㢘悍¶
雅健雄深者尚何足云纔一間耳而相反如是所以擇¶
術不可不慎也¶
　　　贈人¶
丙戌正月九日過彦國明窓稍理藴火取煖焚香烹茶¶
翛然相向欲歸而徳威遽至復坐笑語徐視几上散帙¶
<pb:KR4d0110_WYG_017-8b>¶
得老杜詩五代史廬陵歐公集宋文選不覺駭愕輒謂¶
彦國曰子之膽過身矣已而扺掌相顧曰膽未足大姑¶
我學屠龍為有罪姑溪老人¶
　　　書劉九思建茶硯屏¶
番陽鍾弱翁少有出塵意中間輒崢嶸戎馬閒以功名¶
互表裏晩乃致信通顯然無妻妾所與俱者纔一族子¶
似已不自得于半途之失矣故每于世外人必從容展¶
盡若相氣類者上饒劉思道以術名于世嘗得其建茶¶
<pb:KR4d0110_WYG_017-9a>¶
硯屏云昔嘗相遇于京師臨分以之為别其義不可忘¶
也遂命工成就之予方有所適思道冒大江特見訪于¶
歴陽出以相示因以記其所自來亦以尋吾弱翁之舊¶
也崇寧五年九月十二日¶
　¶
　¶
　¶
　¶
<pb:KR4d0110_WYG_017-9b>¶
　¶
　¶
　¶
　¶
　¶
　¶
　¶
　姑溪居士前集巻十七¶
