# -*- mode: mandoku-view; -*-
#+TITLE: 姑溪居士前集
#+DATE: 2015-08-24 23:54:49.233600
#+PROPERTY: ID KR4d0110
#+PROPERTY: BASEEDITION WYG    
#+PROPERTY: JUAN 前集卷十
<pb:KR4d0110_WYG_010-1a>¶
欽定四庫全書¶
　姑溪居士前集卷十¶
　　　　　　　　　　　宋　李之儀　撰¶
　　絶句二¶
　　　舟泊采石¶
經年欲到竟無繇便路今朝得暫留弄月燃犀俱未暇¶
潮平且欲過西州¶
　　　和州太守曽延之置酒皷角樓¶
<pb:KR4d0110_WYG_010-1b>¶
樓臺烟樹接平蕪水墨丹青十幅圖認得黄山家住處¶
雲中相對似相呼¶
　　　延之置酒當利樓侍人勸酒¶
雲山逺近淺還深宛轉愁顔頓不任獨有綺羅知此意¶
故拈金盞十分斟¶
　　　延之置酒連雲觀北望丘墟掩翳相與凭欄感¶
　　　歎延之以所持扇見授云不可不記也因書之¶
後壠前岡一色松相看冠劍幾悲風今朝笑語明朝哭¶
<pb:KR4d0110_WYG_010-2a>¶
莫厭尊中酒不空¶
　　　延之置酒南園因書柱上¶
尊前景氣朝朝别醉裏歌呼處處新一度拈來一回好¶
主人須信異于人¶
　　　何子温家有巨竹數頃因成絶句¶
老緑隂森鎖晝寒兒孫延裔不知年欲歸頓失來時路¶
一似高風暗雨天¶
　　　曽延之置酒後閣供帳酒饌物物皆内出侍人¶
<pb:KR4d0110_WYG_010-2b>¶
　　　以裙帶求書¶
御醅盞畔千頭菊椽燭光中四和香紅粉莫嗟霜滿頷¶
也應歌處似周郎¶
　　　延之問及當塗近事云君殆能容忍我不及也¶
　　　胡不遷居于此便治館因口占為謝¶
胯下淹時豈不知故人疑我似陽癡一㕓固願授陳相¶
只恐鋒車便見追¶
　　　延之云久遲公來不謂迫之乃肯顧我既開此¶
<pb:KR4d0110_WYG_010-3a>¶
　　　路却當以匪人為津梁矣致我佳客敢忘其徳¶
　　　口占為戯¶
一水相忘輒自疲青氊情厚失先期從今不比鸕鷀數¶
更欲棠隂借異時¶
　　　雜詠四絶¶
人間所樂寧過此一事都無有俸錢更向豐年觀割稻¶
須知身是地行仙¶
老呼稚舞報豐年極目黄雲欲際天旋搗新稉供晩飯¶
<pb:KR4d0110_WYG_010-3b>¶
只愁閒夢攪安眠¶
解籜新篁緑未分弄晴啼鳥語如文翻風葭菼全疑雨¶
對岸峯巒便是雲¶
平生粥飯寄伽藍老日田園强自添豈自着靴踏泥客¶
如何不許蹔深潛¶
　　　書龔彦本莊壁二絶¶
青黄赤白千畦稻逺近高低四面山舊約買鄰今已決¶
却憂無力伴躋攀¶
<pb:KR4d0110_WYG_010-4a>¶
重陽過了十二日階下黄花方盛開節物參差何足較¶
且浮新蘂共銜杯¶
　　　同彦本兄弟泛舟過北山¶
横截西山一葉輕曉奩初發鏡中行異時常作玻璃觀¶
却恐丹青畫不成¶
　　　彦本鄰莊有欲售其所舍之屋看相與就閱遂¶
　　　書其屏上與彦本為約¶
求田問舍太遲生棟宇纔逢眼便明憑仗經營須占早¶
<pb:KR4d0110_WYG_010-4b>¶
連牆祇恐負柴荆¶
　　　龔深之曽約相從偶不及而深之逝矣獨過其¶
　　　所約之地遺像儼然感愴不已因書其事¶
徳公期我此聮裾獨捨扁舟斷夢初蕙帳一燈如晤語¶
淚㾗空對兩龍駒¶
　　　初入褒禪山¶
近山回抱錦為屏金碧高低照眼明四十年來勞夢想¶
白頭方喜慰平生¶
<pb:KR4d0110_WYG_010-5a>¶
　　　褒禪知客求書因以答之¶
霜林斑駁抱園回曉日初昇宿霧開憶得舊遊懷小杜¶
分明回望繡成堆¶
　　　褒禪齋後獨出三門步深山久之¶
兩脚都忘力不勝穿雲度塹信騰騰林深鳥獸知無迹¶
時見遊山一兩僧¶
　　　遊華陽洞行十餘步水阻而回(洞在褒禪側有/吕公書華陽後)¶
　　　(門/字)¶
<pb:KR4d0110_WYG_010-5b>¶
篝火宵深興轉濃可憐潭水斷來踪祇疑終有蛟龍護¶
玉室金堂未許逢¶
　　　自褒禪寺東轉將過大乘路中¶
不覺離家二十日山林城市恣延縁定因曽作和州客¶
長見雞籠在眼前¶
　　　欲過大乘先寄祖燈禪師大乘甚貧新開堂¶
大乘此去有幾里聞道祇園近布金但恐鉢中無客飯¶
止期經宿謝知音¶
<pb:KR4d0110_WYG_010-6a>¶
　　　將過大乘薄晩不能到既見祖燈以寄一笑¶
踏盡田塍轉盡山芥塘猶在夕陽間主人縮地元多術¶
何事今朝時見慳(芥塘大/乘地名)¶
　　　湯泉纔到便問浴處何在戲呈長老¶
欲從曠口過金陵不惜湯泉兩日程因就故人求一浴¶
何妨隨例得身輕¶
　　　題苦竹寺後亭¶
竹映丹楓轉短籬有花開處盡空枝春風想見如鋪錦¶
<pb:KR4d0110_WYG_010-6b>¶
惆悵來遊不是時¶
　　　再過苦竹飯于寺前客邸¶
隼旟謌呼引紅粧花帽追隨入醉鄉今日再來如斷夢¶
主人依舊進黄粱¶
　　　絶句七首¶
海燕初飛掠水輕酴醿開就照人明旋傾煮酒嘗青杏¶
唯有風光不世情¶
萬腔腰鼓打梁州舞罷還催步打毬更借纒頭三百萬¶
<pb:KR4d0110_WYG_010-7a>¶
阿奴要轍第三籌¶
情隨榆莢不勝飄心似楊花暖欲銷擬借瓊林大盈庫¶
約君孤注睹妖嬈¶
漫尋蝴蝶却成癡欲趂蜂兒轉更疑自是心情怕時節¶
不如閒處伴黄鸝¶
程氏園當尺五天千金爭賞並朱欄莫因今日家家有¶
便與常時兩様看¶
的的枝頭淺淺黄未先顔色占年芳任是剪成香更裂¶
<pb:KR4d0110_WYG_010-7b>¶
鼻根眼界漫商量¶
齋盂洗罷日方中簾影低回破睡風試問新浮一甌乳¶
何須親到廣寒宮¶
　　　和張文潛贈楊妹¶
草草聲名等漏巵相逢佳處暫舒眉我方擊節聊乘興¶
君可忘憂莫見疑¶
　　　宿觀音寺三絶¶
倦聽簷間㸃滴聲棲禽初報曉來晴分明市合人爭語¶
<pb:KR4d0110_WYG_010-8a>¶
清濁高低各有情¶
鳥啼鵲噪趂初晴百舌新調燕羽輕滑滑竹雞催布穀¶
聲聲鶗鴂唤流鶯¶
留滯江南又一年燕巢初就鵲聲喧一番風竹搖窗外¶
猶冀曽來紫玉軒¶
　　　謝范守惠鵝¶
玉翎紅觜小池中雙入筠籠寄病翁不是山隂親換得¶
自慚書學久無工¶
<pb:KR4d0110_WYG_010-8b>¶
　　　畫鴨¶
野塘浴漾夕陽時風淡雲閒草半欹㑹得騰身振衣否¶
不教春色在花枝¶
道人筆力與春爭五彩都將墨染成新浴羽毛猶更葺¶
似疑顔色未分明¶
　　　畫鵝兒¶
聲裡生涯殻外天天真雖判尚茫然只應未解長依母¶
每向沙頭獨自眠¶
<pb:KR4d0110_WYG_010-9a>¶
　　　畫鵝¶
人間今復見丹青生意初侵造物靈却笑山隂何所得¶
尚須辛苦寫黄庭¶
　¶
　¶
　¶
　¶
　¶
<pb:KR4d0110_WYG_010-9b>¶
　¶
　¶
　¶
　¶
　¶
　¶
　¶
　姑溪居士前集卷十¶
